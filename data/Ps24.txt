Psalm Dawidowy. Pańska jest ziemia i to, co ją napełnia, Świat i ci, którzy na nim mieszkają.
On bowiem założył ją na morzach I utwierdził ją na rzekach.
Któż może wstąpić na górę Pana? I kto stanie na jego świętym miejscu?
Kto ma czyste dłonie i niewinne serce, Kto nie skłania duszy swej ku próżności i nie przysięga obłudnie,
Ten dostąpi błogosławieństwa od Pana I sprawiedliwości od Boga, zbawiciela swego.
Takie jest pokolenie tych, co go szukają, Tych, którzy szukają oblicza twego, Boże Jakuba. Sela.
Podnieście, bramy, wierzchy wasze, I podnieście się, bramy prastare, Aby wszedł Król chwały!
Któż jest tym Królem chwały? Pan silny i potężny, Pan potężny w boju.
Podnieście, bramy, wierzchy wasze I podnieście się, bramy prastare, Aby wszedł Król chwały!
Któż jest tym Królem chwały? Pan Zastępów! On jest Królem chwały! Sela.